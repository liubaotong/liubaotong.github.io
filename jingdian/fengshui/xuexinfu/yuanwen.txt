雪心赋

[P]目录

一、论山川理气
二、论地理要略
三、论分合向背倒杖卦例
四、论五星
五、论水法
六、论龙脉
七、论龙虎
八、论穴法
九、论剋择
十、论古格宜看
十一、论罗城水口
十二、论沙水吉凶
十三、论真龙贵气应验
十四、论穴形异同及沙水凶形应验
十五、统论山水吉凶
十六、论阳宅
十七、勉学劝善并终序著赋之意

[P]一、论山川理气

盖闻天开地辟，山峙川流；
二气妙运于其间，一理并行而不悖。
气当观其融结，理必达于精微；
由智士之讲求，岂愚夫之臆度。
体赋于人者，有百骸九窍；
形著于地者，有万水千山；
自本自根，或隐或显。
胎息孕育，神变化之无穷；
生旺休囚，机运行而不息。
地灵人杰，气化形生；
孰云微妙而难明，谁谓茫昧而不信。

[P]二、论地理要略

古人卜宅，有其义而无其辞；
后哲著书，传於家而行於世。
葬乘生气，脉认来龙；
穴总三停，山分八卦。
存乎人者，莫良於眸子；
昧於理者，孰造於玄微。
惟阴阳顺逆之难明，抑鬼神情状之莫察。
布八方之八卦，审四势之四维；
有去有来，有动有静。
迢迢山发跡，由祖宗而生子生孙；
泪泪水长流，自本根而分支分派。
入山寻水口，登穴看明堂；
岳瀆钟星宿之灵，宾主尽东南之美；
立向贵迎官而就禄，作穴须趋吉以避凶。
必援古以证今，贵升高而望远；
辞楼下殿，不远千里而来；
问祖寻宗，岂可半途而止。
祖宗耸拔者，子孙必贵；
宾主趋迎者，情意相孚。
右必伏，左必降，精神百倍；
前者呼，后者应，气象万千。
辨山脉者，则有同干异枝；
论水法者，则有三叉九曲。
卜云其吉，终焉允臧；
吉地乃神之所司，善人乃天之克相；
将相公侯婿此焉出，荣华富贵何莫不由。
知之者不如好之者，毋忽斯言；
得於斯必深造於斯，盖有妙理。

[P]三、论分合向背倒杖卦例

要明分合之势，须审向背之宜；
散则乱，合则从；
群以分，类以聚；
是以潜藏须细察，来止要详明。
山聚处水或倾斜，谓之不善；
水曲处山或散乱，谓之无情。
取小醇而遗大疵，是谓管中窥豹；
就众凶而寻一吉，殆犹缘木求鱼。
诀以言传，妙由心悟；
既明倒杖之法，方知卦例之非。
辨真偽於造次之间，度顺逆於性情之外；
未知真诀，枉误世人。

[P]四、论五星

细看八国之周流，详察五星之变化；
星以剥换为贵，形以特达为尊。
土不土而金不金，参形杂势；
木不木而火不火，眩目惑心；
盖土之小巧者类金，木之尖乱者似火。
金清土浊，火燥水柔；
木之妙无过於东方，北受生而西受剋；
火之炎独尊於南位，北受剋而东受生。
先破后成，多是水来生木；
始荣终滞，只因火去剋金。
木為祖，火為孙，富而好礼；
金是母，木是子，后必有灾。
水在坎宫，凤池身贵；
金居兑位，乌府名高；
土旺牛田，木生文士。
水星多在平地，妙处难言；
火星多出高山，贵而无敌；
木须有节，金贵连珠。
所贵者活龙活蛇，所贱者死鰍死鱔；
虽低小不宜瘦削，虽屈曲不要欹斜。
德不孤，必有邻，看他侍从；
眼不明，徒费力，到底模糊。
五星依此类推，万变难以枚举。

[P]五、论水法

论山可也，于水何如？
交锁织结，四字分明；
穿割箭射，四凶合避。
撞城者荡业破家，背城者抅性强心；
发福悠长，定是水缠玄武；
為官富厚，必然水绕青龙。
所贵者五户闭藏，所爱者三门宽阔；
垣局虽贵，三门逼窄不须观；
形穴虽奇，五户不关何足取。
元辰当心直出，未可言凶；
外面转首横拦，得以反吉；
以之界脉则脉自止，以之藏风则风不吹。
水纔过穴而反跳，一文不值；
水若入怀而反抱，一发便休。
水口则爱其紧若葫芦喉，抱身则贵其弯如牛角样；
交牙截水者最宜耸拔，当面瀦水者惟爱澄凝；
耸拔者如赳赳武夫之捍城，澄凝者若肃肃贤臣之拱位。
水口之沙，最关利害；
此特举其大略，当自察其细微。

[P]六、论龙脉

水固切于观流，山尤难于认脉；
或隐显于茫茫迥野，或潜藏于淼淼平湖。
星散孤村，秀气全无半点；
云蒸贵地，精光略露一斑。
耸於后必应於前，有诸内必形诸外；
欲求真的，远朝不如近朝；
要识生成，顺势无过逆势。
多是爱远大而嫌近小，谁知迎近是而贪远非；
会之於心，应之於目。
三吉六秀，何用强求；
正穴真形，自然默合。
死绝处有生成气局，旺相中审休废踪由；
弃甲曳兵，过水重新营寨；
排鎗列阵，穿珠别换门墙。
游龟不顾而参差，是息肩而传舍；
连珠不止而散乱，似假道於他邦。
滚浪桃花，随风柳絮；
皆是无蒂无根，未必有形有气。
若见土牛隐伏，水缠便是山缠；
或如鸥鸟浮沉，脉好自然穴好；
水外要四山来会，平中得一突為奇。
细寻朝对之分明，的要左右之交固；
堂宽无物，理合辨於周围；
水乱无情，义合求於环聚。
当生不生者，势孤援寡；
见死不死者，子弱母强。
鹤膝蜂腰，恐鬼劫之去来未定；
蛛丝马跡，无龙神落泊以难明；
彷彿高低，依稀绕抱。
求吾所大欲，无非逆水之龙；
使我快於心，必得入怀之案。
蜂屯蚁聚，但要圆净低回；
虎伏龙蟠，不拘远近大小。
脉尽处须防气绝，地卑处切忌泉流。
来则有止，止则或孤，须求护托；
一不能生，生物必两，要合阴阳。
有雌有雄，有贵有贱；
其或雌雄交度，不得水為失度；
倘如龙虎护胎，不过穴则為漏胎。
可喜者龙虎身上生峰，可恶者泥水地边寻穴；
出身处要列屏列障，结穴处要带褥带裀。
当求隐显之亲疏，仍审怪奇之趋舍；
犀角虎牙之脱漏，名為告诉之星；
驪珠玉几之端圆，即是贡陈之相。
亦有穴居水底，奇脉异踪；
更有穴在石间，剥龙换骨；
水底必须道眼，石间贵得明师。
岂知地理自有神，谁识桑田能变海。

[P]七、论龙虎

骨脉固宜剥换，龙虎须要详明；
或龙去虎回，或龙回虎去；
回者不宜迫穴，去者须要回头；
荡然直去不关拦，必定逃移并败绝。
或有龙无虎，或有虎无龙；
无龙要水绕左边，无虎要水缠右畔。
莫把水為定格，但求穴裡藏风；
到此著眼须高，更要回心详审；
或龙强虎弱，或龙弱虎强；
虎强切忌昂头，龙强尤防嫉主。
两宫齐到，忌当面之倾流；
一穴居中，防两边之尖射。
东宫窜过西宫，长房败绝；
右臂尖射左臂，小子贫穷。
最宜消息，无自昏迷。

[P]八、论穴法

相山亦似相人，点穴犹如点艾；
一亳千里，一指万山。
若有生成之龙，必有生成之穴；
不拘单向双向，但看有情无情。
若有曲流之水，定有曲转之山；
何用九星八卦，只须顾内回头。
莫向无中寻有，须於有中寻无；
或前人著眼之未工，或造化留心以福善。
左掌右臂，缓急若冰炭之殊；
尊指无名，咫尺有云泥之异。
傍城借主者，取权於生气；
脱龙就局者，受制於朝迎。
大向小扦，小向大扦，不宜杂乱；
横来直受，直来横受，更看护缠。
须知移步换形，但取朝山証穴；
全凭眼力，斟酌高低；
细用心机，参详向背。
内直外鉤，仅堪裁剪；
内钩外直，枉费心机。
勿谓造化难明，观其动静可测；
山本静，势求动处；
水本动，妙在静中；
静者池沼之停留，动者龙脉之退卸。
眾山止处是真穴，眾水聚处是明堂；
堂中最喜聚窝，穴后须防仰瓦；
更看前官后鬼，方知结实虚花。
山外拱而内逼者穴宜高，山势粗而形急者穴宜缓；
高则群凶降伏，缓则四势和平。
山有恶形，当面来朝者祸速；
水如急势，登穴不见者祸迟；
趋吉避凶，移湿就燥。
重重包裹红莲瓣，穴在花心；
纷纷拱卫紫薇垣，尊居帝座。
前案若离杂，但求积水之池；
后山若嵯峨，必作掛灯之穴。
截气脉於断未断之际，验祸福於正不正之间；
若见藏牙缩爪，机不可测，妙不可言；
更有异穴怪形，我之所取，人之所弃。
石骨过江河，无形无影；
平地起培塿，一东一西；
当如沙裡拣金，定要水来界脉。
平洋穴须斟酌，不宜掘地及泉；
峻峭山要消详，务要登高作穴。
穴裡风须迴避，莫教割耳吹胸；
面前水要之玄，最怕衝心射胁。
土山石穴，温润為奇；
土穴石山，嵯峨不吉。
单山亦可取用，四面定要关拦；
若还独立无依，切忌当头下穴。
风吹水劫，是谓不知其所裁；
左旷右空，非徒以益而有损。
石骨入相，不怕崎嶇；
土脉连行，何妨断绝；
但嫌粗恶，贵得方圆。
过峡若值风摇，作穴定知力浅。
穴前折水，依法循绳；
图上观形，随机应变。
穴太高而易发，花先发而早凋；高低得宜，福祚立见。
虽曰山好则脉好，岂知形真则穴真。
枕龙鼻者，恐伤於唇；
点龟肩者，恐伤於壳。
出草蛇以耳听蛉，出峡龟以眼顾儿；
举一隅而反三隅，触一类而长万类。

[P]九、论剋择

虽然穴吉，犹忌葬凶；
立向辨方，的以子午针為正；
作当依法，须求年月日之良。
山川有小节之疵，不减真龙之厚福；
年月有一端之失，反為吉地之深殃。
多是信异说而昧正言，所以生新凶而消已福；
不然山吉水吉而穴吉，因何多灾；
岂知年凶月凶而日凶，犯之罔觉。
过则勿惮改，当求明师；
择焉而不精，误於管见；
谓凶為吉，指吉為凶。
拟富贵於茫茫指掌之间，认祸福於局局星辰之内；
岂知大富大贵，而大者受用；
小吉小福，而小者宜当；
偶中其言，自神其术。
苟一朝之财贿，当如后患何；谬千里於亳釐，请事斯语矣。

[P]十、论古格宜看

追寻仙跡，看格尤胜看书；
奉劝世人，信耳不如信眼。
山峻石粗流水急，岂有真龙；
左迴右抱主宾迎，定生贤佐。
取象者必须形合，入眼者定是有情；
但看富贵之祖坟，必得山川之正气。
何年兴何年废，鉴彼成规；
某山吉某山凶，瞭然在目。
水之祸福立见，山之应验稍迟。
地虽吉而葬多凶，终无一发；
穴尚隐而寻未见，留待后人。
毋执己见，而拟精微；
须看后龙，而分贵贱。
三吉钟於何地，则取前进后退之步量；
劫害出於何方，则取三合四衝之年应；
遇吉则发，遇凶则灾。
山大水小者，要堂局之宽平；
水大山小者，贵祖宗之高厚。
一起一伏断了断，到头定有奇踪；
九曲九弯迴复迴，下手便寻水口。
山外山稠叠，补缺障空；
水外水横拦，弓圆弩满；
紧拱者富不旋踵，宽平者福必悠深。
修竹茂林，可验盛衰之气象；
天关地轴，可验富贵之速迟。
牛畏直绳，虎防暗箭。
玄武不宜吐舌，朱雀切忌破头。
穴前忌见深坑，臂上怕行交路。
上不正而下参差者无用，左空缺而右重拘者徒劳。
外貌不足而内相有餘，谁能辨此；
大象可观而小节可略，智者能知。
何精神显露者反不祥？
何形势隐拙者反為吉？
盖隐拙者却有奇踪异跡，显拙者多是花穴假形。
胶柱鼓瑟者何知，按图索驥者何晓。

[P]十一、论罗城水口

城上星峰卓卓，真如插戟护垣；
面前墩阜纍纍，唤作排衙唱诺。
华表捍门居水口，楼臺鼓角列罗城；
若非立郡迁都，定主為官近帝。
眾山辐輳者，富而且贵；
百川同归者，清而又长。
山称水，水称山，不宜偏胜；
虎让龙，龙让虎，只要比和。
八门缺，八风吹，朱门饿殍；
四水归，四兽聚，白屋公卿。
突中之窟须扞，窟中之突莫弃。
穷源千仞，不如平地一堆；
外耸千里，不若眠弓一案。
山秀水响者，终為绝穴；
水急山粗者，多是神坛。
不论平地高山，总宜深穴；
若是穷源僻坞，岂有真龙。
远著脚头，高抬眼力。

[P]十二、论沙水吉凶

根大则枝盛，源远则流长；
要龙真而穴正，要水秀以沙明。
登山见一水之斜流，退官失职；
入穴见眾山之背去，失井离乡。
若见文笔孤单，砚池污浊；
枉凿匡衡之壁，徒关孙敬之门。
财山被流水之返牵，花蜂酿蜜；
怀抱有圆峰之秀异，蜾蠃负螟。
一岁九迁，定是水流九曲；
十年不调，盖因山不十全。
水若屈曲有情，不合星辰亦吉；
山若欹斜破碎，纵合卦例何為。
覆宗绝嗣，多因水尽山穷；
灭族亡家，总是山飞水走；
不问何方，允為凶兆。

[P]十三、论真龙贵气应验

论官品之高下，以龙法而推求。
天乙太乙侵云霄，位居臺諫；
禽星兽星居水口，身处翰林。
数峰插天外，积世公卿；
九曲入明堂，当朝宰相。
左旗右鼓，武将兵权；
前障后屏，文臣宰辅。
犀牛望月，青衫出自天衢；
丹凤卸书，紫詔颁於帝闕。
文笔联於誥轴，一举登科；
席帽近於御屏，东宫侍读。
衙刀交剑，名持帅閫之兵；
鼓角梅花，身领知州之职。
银瓶盏注，富比石崇；
玉带金鱼，贵如裴度。
三千粉黛，牵公子之魂销；
八百烟花，惹王孙之肠断。
峨眉山现，女作宫妃；
金誥花开，男婚公主。
鱼袋若居兑位，卿相可期；
天马若在南方，公侯必至。
顿笔多生文士，卓旗定出将军；
内臺外閫，文武不同；
某郡某州，分野可断。
御座御屏，入内臺而掌翰；
顿鎗顿鼓，镇外閫以持权。
带仓带库，陶朱之富可期；
生曜生官，王谢之名可望。
文星低而夭顏回，天柱高而寿彭祖。
印浮水面，焕乎其有文章；
水聚天心，孰不知其富贵。
巧凭眼力，妙在心思。

[P]十四、论穴形异同及沙水凶形应验

物以类聚，穴由形取。
虎与狮猊相似，雁与凤凰不殊；
一或少差，指鹿為马；
浑然无别，认蚓為蛇。
或取斜曲為釵，四围不抱；
或求横直為剑，两畔不包。
文笔画笔，二者何分；
衙刀杀刀，两般无异；
若座山秀丽，杀刀化作衙刀；
或本主贱微，文笔变為画笔。
尖鎗本凶具，遇武士以為奇；
浮尸固不祥，逢群鸦而反吉。
鼓笛非神仙不取，无道器则出伶官；
印剑非天师不持，有香炉则為巫祝。
葫芦山现，术士医流；
木杓形连，瘟癆孤寡。
或是胡僧礼佛，错认拜相舖毡；
或是尸山落头，误為谢恩领职。
形如囚狱，与祥云捧月何殊；
势耸旛花，与风吹罗带何异。
出阵旗见劫山為劫盗，判死笔遇杀水為杀伤。
一坯土居正穴之前，未可断為患眼；
一小山傍大山之下，未可指為堕胎；
或作蟠龙戏珠，或作灵猫捕鼠；
贵通活法，莫泥陈言。
卷帘水现，入舍填房；
珥笔山尖，教唆词讼。
儿孙忤逆，面前八字水流；
男女淫奔，案外抱头山现。
玉印形如破碎，非瞽目则主伤胎；
金箱头若高低，非烟包则為灰袋。
探头侧面，代有穿窬；
拭泪捶胸，家遭丧祸。
尸山居水口，路死扛尸；
肿脚出坟前，瘟癆浮肿。
出林虎无以啖之则伤人，伏草蛇无以制之则损己；
蜈蚣钳里，眠犬怀中；
凡此恶形，扞之有法。
嘶马必闻风於他处，惊蛇还畏物於坡中。
取舟楫於前滩，贵游鱼於水上。
荷叶不可重载，瓜藤仅可小裁。
泊岸浮牌岂畏风，平沙落雁偏宜水。
鱼贯而进，馨香在於卷阿；
雁阵而低，消息求於迥野。
人形葬於脐腹，却要窝藏；
禽形妙在翼阿，不拘左右。
不可一途而取，岂容一例而言；
盖黏倚撞，细认穴情；
吞吐浮沉，务依葬法。
唇脐目尾顙腹，三吉三凶；
角耳鼻脇腰足，四凶二吉。
形似乱衣，妻必淫，女必妒；
势如流水，家必败，人必亡。
或遇提箩之山，定生乞丐；
若见擎拳之势，定出凶徒。
水破太阴，云雨巫山之辈；
山欹文曲，风流洛浦之人。
头开两指似羊蹄，出人忤逆；
脑生数摺如牛脇，犯法徒刑。
文笔若坐悬针，切宜谨畏；
孝帽若临大墓，勿谓无凶。
小人中君子，鹤立鸡群；
君子中小人，蓬生麻内。
瑉中玉表，多生庶出之儿；
狐假虎威，必主过房之子。
為人无嗣，只因水破天心；
有子出家，定是水衝城脚。
亦有虚拱，无情似乎有情；
多见前朝，如揖却非真揖。
顶虽尖圆而可爱，脚必走窜而顾他；
纵有吉穴可扞，不过虚花而已。
万状千形咸在目，三才八卦本诸心；
好地只在方寸间，秘术不出文字外。

[P]十五、统论山水吉凶

土崩陷而神鬼不安，木凋落而旺气将衰。
源泉混混出明堂，气随飘散；
白石磷磷张虎口，必主刑伤。
更防东屈西伸，最怕左牵右拽。
危楼寺观，忌闻鐘鼓之声；
古木坛场，惊见雷霆之击。
怪石若居前案，必有凶灾；
吉星既坐后龙，岂无厚福。
忽睹山裂者，横事必生；
常闻水泣者，丧祸频见。
其或声响如环珮，进禄进财；
若然滴漏注铜壶，守州守郡；
鼕鼕洞洞，响而亮者為贵；
凄凄切切，悲而泣者為灾。
然而有声不如无声，明拱不如暗拱。
一来一去，有福有灾；
一急一缓，有利有害；
留心四顾，缓步重登。
二十四山，山名太杂；
三十六穴，穴法何迂。
宗庙之水法误人，五行之山运有準。
逆水来朝，不许内堂之泄气；
翻身作穴，切须外从之回头；
所贵关藏，最嫌空缺。
隔水為护者，何妨列似屏风；
就身生案者，须要回如肘臂。
毋友不如己者，当求特异之朝山；
同气然后求之，何必十分之厚壠。
尖山秀出，只消一峰两峰；
曲水来朝，不论大涧小涧。
眾水顺流而散漫，不用劳神；
四山壁立而粗雄，何须著眼。
山无朝移夕改之势，水有陵迁穀变之时。
水不乱湾，湾则气全；
山不乱聚，聚则形止。
浅薄则出人浅薄，宽平则出人宽平。
隻隻山尖射，岂子之所欲哉；
源源水斜流，其餘不足观也。
后山不宜壁立，去水最怕直流；
更嫌来短去长，切忌左倾右泻。
流神峻急，虽屈曲而骤发骤衰；
水口关拦，不重叠而易成易败。
其或势如浪涌，何须卓立之峰；
脉若带连，何必高昂之阜；
带连者贵接续而不断，浪涌者须重叠以為奇。
脉有同干异枝，枝嫌延蔓；
势有回龙顾祖，祖不厌高；
察其老嫩精粗，审其生旺休废。

[P]十六、论阳宅

若言阳宅，何异阴宫；
最要地势宽平，不宜堂局逼窄。
若居山谷，最怕凹风；若在平洋，先须得水。
土有餘当闢则闢，山不足当培则培。
先宅后坟，坟必兴而宅必败；
先坟后宅，宅既盛而坟自衰。
明堂平旷，万象森罗；
眾水归朝，诸山聚会；
草盛木繁，水深土厚。
墙垣篱堑，俱要回环；
水圳池塘，总宜朝揖。
与夫铁炉油榨，水榷牛车；立必辨方，作当依法。
水最关於祸福，山宜合於图经。
所忌者水尾源头，所戒者神前佛后；
坛庙必居水口，罗星忌见当堂。
形局小者，不宜伤残，寸土惜如寸玉；
垣局阔者，何妨充广，千家任住千年。
一山一水有情，小人所止；
大势大形入局，君子攸居。
泰山支麓水交流，孔林最茂；
龙虎山中风不动，仙圃长春。
因往推来，準今酌古。

[P]十七、勉学劝善并终序著赋之意

牧堂之论深於理，醇正无疵；
景纯之术几於神，玄妙莫测。
法度固难尽述，机关须自变通；
既造玄微，自忘寝食。
亟称水何取於水，谁会孔圣之心；
尽信书不如无书，还要离娄之目。
赋稟虽云天定，祸福多自己求。
智者乐水，仁者乐山，是之取尔；
天之生人，地之生穴，夫岂偶然。
欲求滕公之佳城，须积叔敖之阴德；
积德必获吉扞，积恶还招凶地。
莫损人而利己，勿丧善以欺天；
穴本天成，福由心造。
发明古诀，以雪吾心；
地理精粗，包括殆尽；
切记宝而藏之，非人勿示；
慎传后之学者，永世无穷。 